1 และอยู่ต่อมาดาวิดทรงโจมตีคนฟีลิสเตียและทรง ปราบปรามเขาเสีย ทรงยึดเมืองกัทและชนบทของเมืองนั้นจากมือคนฟีลิสเตีย
2 และพระองค์ทรงโจมตีโมอับและคนโมอับก็เป็น ผู้รับใช้ของดาวิดและนำบรรณาการมาถวาย
3 ดาวิดทรงโจมตี ฮาดัดเอเซอร์พระราชาของเมืองโศบาห์ด้วย ตรงไปยังเมืองฮามัท ขณะเมื่อพระองค์เสด็จไปตั้งกำลังของพระองค์ที่แม่น้ำยูเฟรติส
4 และดาวิดทรงยึดรถรบจากท่านมาหนึ่งพันคัน พลม้าเจ็ดพัน และทหารราบสองหมื่น และดาวิดทรงตัดเอ็นโคนขาม้ารถรบเสียสิ้น แต่ทรงเหลือไว้ให้พอแก่รถรบหนึ่งร้อยคัน
5 และเมื่อคนซีเรียแห่งเมืองดามัสกัสมาช่วยฮาดัดเอเซอร์ พระราชาแห่งเมืองโศบาห์ ดาวิดทรงประหารคนซีเรียเสียสองหมื่นสองพันคน
6 แล้วดาวิดทรงตั้งทหารประจำป้อมในซีเรีย แห่งเมืองดามัสกัส และคนซีเรียเป็นผู้รับใช้ของดาวิด และนำบรรณาการมาถวาย ดาวิดเสด็จไป ณ ที่ใดพระเจ้าทรงประทานชัยชนะแก่พระองค์ ที่นั่น
7 ดาวิดทรงยึดโล่ทองคำที่ผู้รับใช้ของฮาดัดเอเซอร์ถือ และทรงนำมาที่เยรูซาเล็ม
8 ดาวิดทรงยึดทองสัมฤทธิ์เป็นอันมาก จากทิบหาทและจากเมืองคูน หัวเมืองของฮาดัดเอเซอร์ ซึ่งซาโลมอนทรงใช้สร้างขันสาครทองสัมฤทธิ์และเสาหาน และเครื่องใช้ทองสัมฤทธิ์
9 เมื่อโทอูพระราชาแห่งเมืองฮามัท ได้ยินว่า ดาวิดทรงโจมตีกองทัพทั้งสิ้นของฮาดัดเอเซอร์ พระราชาแห่งเมืองโศบาห์แล้ว
10 พระองค์ทรงใช้ฮาโดรัมโอรสของพระองค์ไปเฝ้า ดาวิดเพื่อรับเสด็จ และถวายพระพรที่พระองค์ทรงรบกับฮาดัดเอเซอร์ และทรงชนะ เพราะว่าฮาดัดเอเซอร์ได้สู้รบกับโทอูบ่อยๆ และพระองค์ได้ส่งของทุกอย่างที่ทำด้วยทองคำ ด้วยเงิน และด้วยทองสัมฤทธิ์มาถวาย
11 และกษัตริย์ดาวิดทูลถวายสิ่งเหล่านี้ แก่พระเจ้าพร้อมกับเงิน และทองคำซึ่งพระองค์ทรงนำมาจาก ประชาชาติทั้งปวงจากเอโดม โมอับ คนอัมโมน คนฟีลิสเตีย และอามาเลข
12 และอาบีชัยบุตรนางเศรุยาห์ได้ประหารคนเอโดม หนึ่งหมื่นแปดพันคนเสียในหุบเขาเกลือ
13 และท่านตั้งทหารประจำป้อมในเอโดม และคนเอโดมทั้งสิ้นได้เป็นคนรับใช้ของดาวิด และพระเจ้าทรงประทานชัยชนะแก่ดาวิดไม่ว่า พระองค์เสด็จไป ณ ที่ใดๆ
14 ดาวิดจึงทรงครอบครองเหนืออิสราเอลทั้งสิ้น และพระองค์ทรงให้ความยุติธรรมและความเที่ยงธรรมแก่ ประชาชนของพระองค์ทั้งสิ้น
15 และโยอาบบุตรนางเศรุยาห์เป็นผู้บัญชาการกองทัพ และเยโฮชาฟัทบุตรอาหิลูดเป็นเจ้ากรมสารบรรณ
16 และศาโดกบุตรอาหิทูบและอาหิเมเลค บุตรอาบียาธาร์เป็นปุโรหิต และชาวะชาเป็นราชเลขา
17 และเบไนยาห์บุตรเยโฮยาดาอยู่เหนือคนเคเรธี และคนเปเลธ และบรรดาโอรสของดาวิดก็เป็นเจ้าหน้าที่ชั้นหัวหน้าใน ราชการของพระราชา
