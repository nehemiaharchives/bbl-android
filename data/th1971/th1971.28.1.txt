1 พระวจนะของพระเจ้าซึ่งมาถึงโฮเชยา บุตรเบเออรี ในรัชกาลอุสซียาห์ โยธาม อาหัส และเฮเซคียาห์ กษัตริย์ทั้งหลายแห่งยูดาห์และในรัชกาล เยโรโบอัม บุตรโยอาชกษัตริย์อิสราเอล
2 เมื่อพระเจ้าตรัสทางโฮเชยาเป็นครั้งแรกนั้น พระเจ้าตรัสกับโฮเชยาว่า <<ไปซี ไปรับหญิงเจ้าชู้มาเป็นภรรยาและเกิดลูกชู้กับนาง เพราะว่าแผ่นดินนี้เล่นชู้อย่างยิ่ง โดยการละทิ้งพระเจ้าเสีย>>
3 ดังนั้นท่านจึงไปรับนางโกเมอร์บุตรสาว ดิบลาอิมมาเป็นภรรยา และนางก็มีครรภ์กับท่านและคลอดบุตรชายคนหนึ่ง
4 และพระเจ้าตรัสกับท่านว่า <<จงเรียกชื่อเขาว่า ยิสเรเอล เพราะว่าอีกไม่ช้า เราจะลงโทษพงศ์พันธุ์ของเยฮู เหตุด้วยเรื่องโลหิตของยิสเรเอล เราจะให้ราชอาณาจักรของพงศ์พันธุ์อิสราเอล สิ้นสุดลงเสียที
5 ในวันนั้น เราจะหักธนูของอิสราเอล ในหุบเขายิสเรเอล>>
6 ต่อมานางก็ตั้งครรภ์ขึ้นอีก และคลอดบุตรหญิงคนหนึ่ง และพระเจ้าตรัสกับท่านว่า <<จงตั้งชื่อบุตรหญิงนั้นว่า โลรุหะมาห์ เพราะเราจะไม่เมตตาพงศ์พันธุ์อิสราเอลอีกต่อไป เราจะไม่อภัยให้เขาอีกเลย
7 แต่เราจะเมตตาพงศ์พันธุ์ยูดาห์ และเราจะช่วยกู้เขาโดยพระเยโฮวาห์ พระเจ้าของเขาทั้งหลาย เราจะไม่ช่วยกู้เขาไว้ด้วยคันธนูหรือด้วยดาบ หรือด้วยสงคราม หรือด้วยเหล่าม้า หรือด้วยเหล่าพลม้า>>
8 เมื่อนางให้โลรุหะมาห์หย่านมแล้ว นางก็ตั้งครรภ์คลอดบุตรชายคนหนึ่ง
9 และพระเจ้าตรัสว่า <<จงเรียกชื่อบุตรนั้นว่า โลอัมมีเพราะเจ้าทั้งหลายมิใช่ ประชากรของเรา และเราก็มิใช่พระเจ้าของเจ้า>>
10 แต่จำนวนประชาชนอิสราเอลจะมากมาย เหมือนทรายในทะเล ซึ่งจะตวงหรือนับไม่ถ้วน และในสถานที่ซึ่งทรงกล่าวแก่เขาว่า <<เจ้าทั้งหลายไม่ใช่ประชากรของเรา>> ก็จะกล่าวแก่เขาว่า <<เจ้าเป็นบุตรของพระเจ้าผู้ทรงพระชนม์อยู่
11 และพงศ์พันธุ์ยูดาห์กับพงศ์พันธุ์อิสราเอล จะรวมเข้าด้วยกัน และเขาทั้งหลายจะตั้งผู้หนึ่งให้เป็นประมุข และจะพากันขึ้นไปจากแผ่นดินนั้น เพราะวาระของยิสเรเอลจะสำคัญมาก
